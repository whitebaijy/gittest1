《白雪歌送武判官归京》  岑参
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难著。
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
[注释]
１、白草：西域牧草名，秋天变白色。
２、胡天：指西域的气候。
３、辕门：古代军营前以两车之辕相向交接，成一半圆形门，后遂称营门为辕门。